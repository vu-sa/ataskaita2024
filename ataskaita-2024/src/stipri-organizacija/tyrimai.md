# Tyrimai

## VU SA Integracijos tyrimas

Tyrimo tikslas: Šiuo tyrimu siekta išsiaiškinti Universiteto ir VU SA vykdomų veiklų efektyvumą bei įsitraukimą į sėkmingą pirmakursių integraciją.

Kas buvo tiriama: Pirmo kurso BA ir MA, tiek vietinių, tiek užsienio, studentų (-čių) integracijos į Universitetą sėkmingumas

Tyrimas atliktas: 2023 m. spalio 12–lapkričio 15 d.

### Svarbiausios tyrimo išvados

1. Dalyvavimas integracijos iniciatyvose – lyginant su ankstesniais metais, pastebimas išaugęs dalyvavimas integracijos iniciatyvose (išskyrus pirmakursių stovyklas). Ypač paaugo dalyvavimas #StudentAUK veiklose (62% dalyvavusių 2023 m. lyginant su 48% 2022 m.), kas manomai gali būti nulemta šių veiklų įtraukimo į studentų (-čių) studijų tvarkaraščius, todėl šią praktiką rekomenduojama tęsti. Mažesnis dalyvavimas pirmakursių stovyklose gali būti susijęs su dėl kylančių stovyklos organizavimo išlaidų augančia dalyvio (-ės) kaina, tad skatintina ieškoti būdų kaip stovyklas organizuoti pigiau arba ieškoti papildomų paramos šaltinių.
1. Iš kelių pastarųjų metų apklausų pastebima, kad menksta naudojimasis nuotolinėmis integracijos iniciatyvomis/priemonėmis (vaizdo gidai, sgv.vusa.lt, studentauk.vu.lt). Galima matyti, kad didžiausias naudojimasis jomis pasireiškia jų startavimo metais, o vėliau mažėja. Tai gali rodyti, kad ilgainiui tokios priemonės nėra tinkamai išlaikomos ir viešinamos, o šitai gali turėti neigiamos įtakos studentų (-čių) iš užsienio ir magistro studentų (-čių) integracijai, mat šios grupės rodo didesnį polinkį naudotis tokiomis priemonėmis lyginant su vietiniais bakalauro studentais (-ėmis). Didelį lankomumą išlaiko vu.lt svetainė, todėl rekomenduojama ją išnaudoti kitų integruotis padedančių šaltinių viešinimui.
1. Pagrindinis iššūkis, su kuriuo susiduria pirmakursiai (-ės) savo studijų pradžioje – mokymosi sunkumai. Skatintina ieškoti priemonių kaip padėti spręsti šį sunkumą ir pirmakursiams (-ėms) suteikti efektyviam mokymuisi universitete reikalingų įgūdžių.
1. Pagrindiniai iššūkių sprendimo būdai pasižymi asmeninėmis pažintimis (pirmo kurso studentai (-ės), siekiant spręsti įvairius kylančius iššūkius, dažniausiai kreipiasi į kursiokus (-es), draugus (-es) ar kuratorius (-es)). Taip pat dominuoja bandymas iššūkius spręsti savarankiškai.

## VU SA Bendruomenės tyrimas

Šios kadencijos metu pirmą kartą buvo atliktas VU SA Bendruomenės tyrimas, kurio tikslas buvo pamatuoti Organizacijos narių įsitraukimą į VU SA veiklas ir išsiaiškinti priežastis, kas skatina jų (ne)įsitraukimą. Tyrimas buvo atliekamas 2023 m. vasario-kovo mėn., jame turėjo galimybę sudalyvauti visi Organizacijos nariai. Šio tyrimo metu gauti rezultatai bus naudojami tobulinant VU SA vidaus procesus.
