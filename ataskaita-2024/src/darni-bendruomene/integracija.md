# Studentų integracija

<!-- TODO: pridėti nuotraukų -->

## Kuratorių (mentorių) programa

Kuratorių programa – nuo 2000 m. VU SA vykdoma programa, sukurta tam, kad pirmo kurso studentai (-ės) galėtų efektyviai integruotis į Universiteto bendruomenę tiek akademine, tiek socialine prasmėmis – susipažinti su studijų proceso tvarkomis, gauti atsakymus į rūpimus klausimus, pažinti savo bendrakursius (-es) ir akademinę bendruomenę. Šios programos dalyviai (-ės) – kuratoriai (-ės) – specialius mokymus išklausę vyresnių kursų studentai (-ės), padedantys savo kuruojamos grupės pirmo kurso studentams (-ėms) tik įstojus į Universitetą bei vėlesniuose kursuose.

Ši programa jau ketvirtus metus plečia veiklos lauką ir papildomai yra orientuojama į pirmo kurso magistro studijų pakopos studentus (-es) bei nuolatinių studijų studentus (-es) iš užsienio, kuriems į bendruomenę įsilieti taip, kaip ir pirmo kurso bakalauro studijų pakopos studentams (-ėms), padeda renkami magistro kuratoriai (-ės) bei papildomas dėmesys studentų (-čių) iš užsienio integracijai per organizuojamus kuratorių mokymus.

Šiemet kuratorių programoje veikė virš 300 kuratorių, kurie rūpinosi studentų (-čių) integracija į Universitetą bei prisidėjo prie pirmakursių stovyklų, rugsėjo pirmosios eisenos, integracijos savaitės ir kitų metų eigoje vyksiančių renginių įgyvendinimo, supažindino pirmo kurso studentus (-es) su studijomis, jų aplinka.

## Pirmakursių stovyklos

Šiemet VU SA rugpjūčio mėnesį VU SA tradiciškai organizavo išvažiuojamąsias pirmakursių stovyklas. Jos orientuotos į pirmo kurso studentų (-čių) integracijos į Universitetą proceso pradžios etapą - pirmakursių stovyklų organizavimo tradicija yra tęsiama nuo 2000 m. Prieš prasidedant studijoms Vilniaus universitete, buvo suorganizuota 15 pirmakursių stovyklų, kuriose dalyvavo daugiau nei ketvirtadalis būsimų pirmo kurso studentų (-čių). Stovyklų veiklų metu pirmakursiai (-ės) per susipažino su Universitetu ir universitetine kultūra, dėstytojais (-omis), alumnais (-ėmis) bei padalinių administracijomis, sužinojo bazinę informaciją apie studijų procesą ir studijų aplinką. Taip pat buvo pristatytos VU SA veiklos sritys, programos, klubai ir projektai bei kitos Universitete veikiančios studentiškos organizacijos ir studentų (-čių) galimybės Universitete.

Po mokslo metų pradžios, lapkričio 4 d., buvo suorganizuotas papildomas renginys „VUnity“, orientuotas į studentų (-čių) iš užsienio įsiliejimą į Universitetą, kuriame dėmesys buvo skiriamas darnių tarpusavio ryšių kūrimą bei kultūrinę integraciją.

## VU SA integracijos festivalis „Ad Astra"

Jau ketvirtus metus iš eilės į rugsėjį žengėme lydimi VU SA kartu su Universitetu organizuojamo integracijos festivalio, skirto ne tik Universiteto bendruomenei, bet ir visam Vilniaus miestui. Jo metu VU SA, tęsdama tradiciją, rugpjūčio 31 d. suorganizavo diskusijas lietuvių bei anglų kalbomis, socialinėmis, lygių galimybių, mokslinėmis ir su studijomis susijusiomis temomis. Savo mintis jose reiškė VU bendruomenės nariai (-ės), mokslininkai (-ės) bei visuomenės atstovai (-ės). Tuo pačiu metu skirtinguose VU Centrinių rūmų kiemeliuose vyko interaktyvios dirbtuvės. Diskusijų pabaigoje studentai (-ės) interaktyviais būdais susipažino su įvairiomis studentiškomis organizacijomis bei saviraiškos galimybėmis veikiančių organizacijų bei VU SA programų, klubų, projektų mugėje. Baigiamasis renginio akcentas – bendruomenės koncertas VU Didžiajame kieme.

## Rugsėjo 1-osios VU bendruomenės eisena

Šių metų rugsėjo 1 d. nuo Lietuvos Respublikos Seimo iki VU Didžiojo kiemo vyko tradicinė VU bendruomenės eisena, kurią kaip ir kasmet organizavo VU SA. Šioje eisenoje dalyvavo daugiau nei 4000 VU bendruomenės narių, pasipuošusių skirtingais padalinių atributais, nešusių įspūdingas dekoracijas bei garsiai per visą Gedimino prospektą skandavusių tradicinius padalinių šūkius. Eisenai pasiekus VU Didįjį kiemą, mokslo metų pradžios proga visus (-as) bendruomenės narius (-es) sveikino VU SA prezidentė Lijana Savickienė ir VU rektorius prof. Rimvydas Petrauskas.
